. . . sin tac piqueme,    daz er touuan scal.
uuanta sar so sih diu sela    in den sind arhevit,
enti si den lihhamun    likkan lazzit,
so quimit ein heri    fona himilzungalon,
5
daz andar fona pehhe:    dar pagant siu umpi.
sorgen mac diu sela,    unzi diu suona arget,
za uuederemo herie    si gihalot uuerde.
uuanta ipu sia daz Satanazses    kisindi kiuuinnit,
daz leitit sia sar    dar iru leid uuirdit,
10
in fuir enti in finstri:    daz ist rehto virinlih ding.
upi sia avar kihalont die    die dar fona himile quemant,
enti si dero engilo    eigan uuirdit,
die pringent sia sar uf in himilo rihi:
dar ist lip ano tod,    lioht ano finstri,
15
selida ano sorgun:    dar nist neoman siuh.
denne der man in pardisu    pu kiuuinnit,
hus in himile,    dar quimit imo hilfa kinuok.
pidiu ist durft mihhil
allero manno uuelihemo,    daz in es sin muot kispane,
20
daz er kotes uuillun    kerno tuo
enti hella fuir    harto uuise,
pehhes pina:    dar piutit der Satanasz altist
heizzan lauc.    so mac huckan za diu,
sorgen drato,    der sih suntigen uueiz.
25
uue demo in vinstri scal    sino virina stuen,
prinnan in pehhe:    daz ist rehto paluuic dink,
daz der man haret ze gote    enti imo hilfa ni quimit.
uuanit sih kinada    diu uuenaga sela:
ni ist in kihuctin    himiliskin gote,
30
uuanta hiar in uuerolti    after ni uuerkota.
so denne der mahtigo khuninc    daz mahal kipannit,
dara scal queman    chunno kilihaz:
denne ni kitar parno nohhein    den pan furisizzan,
ni allero manno uuelih    ze demo mahale sculi.
35
dar scal er vora demo rihhe    az rahhu stantan,
pi daz er in uuerolti eo    kiuuerkot hapeta.
daz hortih rahhon    dia uueroltrehtuuison,
daz sculi der antichristo    mit Eliase pagan.
der uuarch ist kiuuafanit,    denne uuirdit untar in uuic arhapan.
40
khenfun sint so kreftic    diu kosa ist so mihhil.
Elias stritit    pi den euuigon lip,
uuili den rehtkernon    daz rihhi kistarkan:
pidiu scal imo helfan    der himiles kiuualtit.
der antichristo    stet pi demo altfiante,
45
stet pi demo Satanase,    der inan varsenkan scal:
pidiu scal er in deru uuicsteti    uunt pivallan
enti in demo sinde    sigalos uuerdan.
doh uuanit des vilo . . . gotmanno,
daz Elias in demo uuige    aruuartit uuerde.
50
so daz Eliases pluot    in erda kitriufit,
so inprinnant die perga,    poum ni kistentit
enihc in erdu,    aha artruknent,
muor varsuuilhit sih,    suilizot lougiu der himil,
mano vallit,    prinnit mittilagart,
55
sten ni kistentit,    verit denne stuatago in lant,
verit mit diu vuiru    viriho uuison:
dar ni mac denae mak andremo    helfan vora demo muspille.
denne daz preita uuasal    allaz varprinnit,
enti vuir enti luft    iz allaz arfurpit,
60
uuar ist denne diu marha,    dar man dar eo mit sinen magon piehc?
diu marha ist farprunnan, diu sela stet pidungan,
ni uueiz mit uuiu puaze:    so verit si za uuize.
pidiu ist demo manne so guot,    denner ze demo mahale quimit,
daz er rahono uueliha    rehto arteile.
65
denne ni darf er sorgen,    denne er ze deru suonu quimit.
ni uueiz der uuenago man,    uuielihan uuartil er habet,
denner mit den miaton    marrit daz rehta,
daz der tiuval dar pi    kitarnit stentit.
der hapet in ruovu    rahono uueliha,
70
daz der man er enti sid    upiles kifrumita,
daz er iz allaz kisaget,    denne er ze deru suonu quimit;
ni scolta sid manno nohhein    miatun intfahan.
so daz himilisca horn    kilutit uuirdit,
74
enti sih der suanari    ana den sind arhevit
74a
[der dar suannan scal    toten enti lepenten],
75
denne hevit sih mit imo    herio meista,
daz ist allaz so pald,    daz imo nioman kipagan ni mak.
denne verit er ze deru mahalsteti,    deru dar kimarchot ist:
dar uuirdit diu suona, dia man dar io sageta.
denne varant engila    uper dio marha,
80
uuechant deota,    uuissant ze dinge.
denne scal manno gilih    fona deru moltu arsten.
lossan sih ar dero leuuo vazzon:    scal imo avar sin lip piqueman,
daz er sin reht allaz    kirahhon muozzi,
enti imo after sinen tatin    arteilit uuerde.
85
denne der gisizzit,    der dar suonnan scal
enti arteillan scal    toten enti quekkhen,
denne stet dar umpi    engilo menigi,
guotero gomono:    gart ist so mihhil:
dara quimit ze deru rihtungu so vilo    dia dar ar resti arstent.
90
so dar manno nohhein    uuiht pimidan ni mak,
dar scal denne hant sprehhan,    houpit sagen,
allero lido uuelihc    unzi in den luzigun vinger,
uuaz er untar desen mannun    mordes kifrumita.
dar ni ist eo so listic man    der dar iouuiht arliugan megi,
95
daz er kitarnan megi    tato dehheina,
niz al fora demo khuninge    kichundit uuerde,
uzzan er iz mit alamusanu furimegi
enti mit fastun    dio virina kipuazti.
99
denne der paldet    der gipuazzit hapet,
99a
denner ze deru suonu quimit.
100
uuirdit denne furi kitragan    daz frono chruci,
dar der heligo Christ    ana arhangan uuard.
denne augit er dio masun,    dio er in deru menniski anfenc,
dio er duruh desse mancunnes    minna far[doleta].