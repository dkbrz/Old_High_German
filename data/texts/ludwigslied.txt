Cod.Valenc. (Bibl.), ms. 150, p. 141v  
Ms. page: 141v  
Rithmus teutonicus de piae memoriae Hluduico rege filio Hluduici aeque regis. 

 Einan kuning uueiz ih,   Heizsit her Hluduig, 
 Ther gerno gode thionot:   Ih uueiz her imos lonot. 
 Kind uuarth her faterlos,   Thes uuarth imo sar buoz:
 Holoda inan truhtin,   Magaczogo uuarth her sin. 
 Gab her imo dugidi,   Fronisc githigini, 
 Stuol hier in Urankon.   So bruche her es lango! 
 Thaz gideilder thanne   Sar mit Karlemanne, 


Cod. Valenc. (Bibl., ms. 150), p. 142r  
Ms. page: 142r  
 Bruoder sinemo,   Thia czala uuunniono. 
 So thaz uuarth al gendiot,   Koron uuolda sin god, 
  Ob her arbeidi   So iung tholon mahti. 
  Lietz her heidine man   Obar seo lidan, 
  Thiot Urancono   Manon sundiono. 
  Sume sar uerlorane   Uuurdun sum erkorane, 
  Haranskara tholota,   Ther er misselebeta. 
  Ther ther thanne thiob uuas,   Inder thanana ginas, 
  Nam sina uaston:   Sidh uuarth her guot man. 
  Sum uuas luginari,   Sum skachari, 
  Sum fol loses,   Inder gibuozta sih thes. 
  Kuning uuas eruirrit,   Thaz richi al girrit, 
  Uuas erbolgan Krist:   Leidhor, thes ingald iz. 
  Thoh erbarmedes got,   Uuisser alla thia not :
  Hiez her Hluduigan   Tharot sar ritan: 
  "Hluduig, kuning min,   Hilph minan liutin! 
  Heigun sa Northman   Harto biduuungan." 
  Thanne sprah Hluduig:   "Herro, so duon ih, 
  Dot ni rette mir iz,   Al thaz thu gibiudist." 
  Tho nam her godes urlub,   Huob her gundfanon uf, 
  Reit her thara in Urankon   Ingagan Northmannon. 
  Gode thancodun   The sin beidodun 
  Quadhun al "fro min,   So lango beidon uuir thin." 
  Thanne sprah luto   Hluduig ther guoto 


Cod. Valenc. (Bibl., ms. 150), p. 142v  


Ms. page: 142v  
  "Trostet hiu, gisellion,   Mine notstallon. 
  Hera santa mih god   Ioh mir selbo gibod,
  Ob hiu rat thuhti,   Thaz ih hier geuuhti, 
Page: S86   
  Mih selbon nisparoti,   Uncih hiu gineriti. 
  Nu uuillih, thaz mir uolgon   Alle godes holdon. 
  Giskerit ist thiu hieruuist   So lango so uuili Krist; 
  Uuili her unsa hinauarth,   Thero habet her giuualt. 
  So uuer so hier in ellian   Giduot godes uuillion, 
  Quimit he gisund uz,   Ih gilonon imoz; 
  Bilibit her thar inne,   Sinemo kunnie."
  Tho nam her skild indi sper,   Ellianlicho reit her: 
  Uuolder uuar errahchon   Sinan uuidarsahchon. 
  Tho ni uuas iz burolang,   Fand her thia Northman: 
  Gode lob sageda,   Her sihit thes her gereda. 
  Ther kuning reit kuono,   Sang lioth frano, 
  Ioh alle saman sungun   "Kyrrieleison". 
  Sang uuas gisungan,   Uuig uuas bigunnan, 
  Bluot skein in uuangon:   Spilodun ther Urankon. 
  Thar uaht thegeno gelih   Nichein soso Hluduig: 
  Snel indi kuoni,   Thaz uuas imo gekunni. 
  Suman thuruhskluog her,   Suman thuruhstah her. 
  Her skancta ce hanton   Sinan fianton 
  Bitteres lides.   So uue hin hio thes libes! 
  Gilobot si thiu godes kraft!   Hluduig uuarth sigihaft.


Cod.Valenc.(Bibl., ms. 150), p. 143r  
Ms. page: 143r  
  Ioh allen heiligon thanc!   Sin uuarth ther sigikamf.
  Uuolar abur Hluduig,   Kuning ... salig!
  So garo soser hio uuas,   So uuar soses thurft uuas, 
  Gihalde inan truhtin   Bi sinan ergrehtin!
